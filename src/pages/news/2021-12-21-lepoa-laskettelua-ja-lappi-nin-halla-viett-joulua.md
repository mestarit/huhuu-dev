---
title: "Lepoa, Laskettelua Ja Lappi – Näin Halla Viettää Joulua"
author: "Ronja Ruohoniemi"
date: 2021-12-21 07:00:38 +0000
layout: "../../layouts/NewsLayout.astro"
---

Joulun lähestyessä jokaisen katseet kääntyvät kohti tulevaa lomaa ja sen mukanaan tuomaa hengähdystaukoa koulu- ja työstressistä. Syksy on ollut KSYK:ssa aherruksen täyttämä niin opiskelijoilla kuin opettajillakin eikä rehtorimme Lauri Hallakaan ole voinut välttää kiireitä tai pitkiä työpäiviä. Siinä missä esseet ja matikan tehtävät ovat lukukauden ajan tuottaneet ksykkiläisille päänvaivaa, Hallan arki on täyttynyt etenkin koulun laajennuksen organisoinnin kimpussa uurastamisesta. Muutaman päivän päässä odottaa kuitenkin ansaittu loma ja monien – myös Lauri Hallan – innolla odottama joulu. Huhuu pääsi kuulemaan, mitä Lauri Hallan joulunviettoon kuuluu, aina perheen perinteistä joulupöydän suosikkeihin.

****


Kuten koko koulussa, myös kansliassa on jouluinen tunnelma. Pöydällä on joulukalenteri ja Lauri Hallan toimiston ikkunassa tuikkivat jouluvalot. Istuuduttuamme kanslian vanhasta ovesta nikkaroidun pöydän ääreen Halla kertoo odottavansa joulua, vaikka tekemistä riittääkin vielä ennen loman alkua.


“Kuitenkin on semmoinen joulunodotus, mikä luo positiivista fiilistä tähän koko olemiseen. Tietää, että jotain kivaa on edessä.”


Joulunajalta Halla odottaa mahdollisuutta rauhoittua ja yhdessäoloa perheensä kanssa. Ja toki myös jouluruokia. Yhteinen aika nousee muutenkin paljon esille Hallan kuvaillessa joulunviettoaan.


![](https://static.wixstatic.com/media/abd5f5_507ac65626424880ba0cf5d9f082afdd~mv2.jpg/v1/fit/w_1000,h_817,al_c,q_80/file.png)“Mennään sinne, missä on omat vanhemmat ja lapsen isovanhemmat, ja vietetään aikaa siellä yhdessä kiireettömästi. Jutellaan ja ollaan, tai ei tarvitse edes jutella, kunhan ollaan yhdessä”, Halla kuvailee perheen tärkeimpiä jouluperinteitä.


Rehtorin joulu alkaa matkalla Turun seudulle Hallan ja hänen vaimonsa vanhempien luo, missä perhe viettää rauhallista aikaa joulun yli. He käyvät usein kuuntelemassa Turun joulurauhan julistuksen paikan päällä, saunovat ja rentoutuvat yhdessä. Lisäksi joulupukki tulee käymään jouluaattona, kuten lapsiperheissä asiaan kuuluu. Tapaninpäivänä matka on jatkunut muutamana viime vuonna Lappiin ja laskettelurinteisiin. Perheen tutuilla on Muoniossa paikka, jossa he viettävät muutaman päivän ulkoillen ja laskien pulkkamäkeä.


Perinteiseen joulunviettoon läheisten kanssa mahtuu kuitenkin myös epätyypillisempi jouluperinne. Halla mainitsee perheen erikoisemman tradition liittyvän jouluruokaan:


“Yleensä sitä on ehtinyt jo ennen joulua syödä muutaman kerran. Riittää, että jouluaattona ja joulupäivänä syödään jouluruokaa, mutta tapaninpäivänä täytyy olla sitten pitsaa!”


Varsinaiseen joulupöytään heidän perheessään sen sijaan kuuluu kaloja, laatikoita ja muita jouluherkkuja. Halla mainitsee, ettei kinkku ole enää isossa roolissa jouluna, vaikka sitäkin löytyy vähän perinteen vuoksi. Suomalainen klassikko on tietysti joululaatikot, joista Halla toteaa perunalaatikon olevan ehdoton suosikkinsa. Lanttulaatikkoon hän ei kuulemma koske ollenkaan.


“Sitten on tietenkin kaikki makeat. Joulutorttuja ja pipareita lähinnä, kyllä siellä varmaan kaikkea muutakin makeeta on tarjolla. Suklaata mä yritän välttää – yritän, se ei aina onnistu”, Halla naurahtaa.


Hallalle ensimmäisenä mieleen tuleva muisto lapsuuden jouluista liittyy jouluherkkuihin. Hänen isoäidillään oli tapana leipoa jouluksi muiden herkkujen lisäksi iso laatikollinen pipareita, jotka sai syödä vasta joulupyhien jälkeen.


“Saatiin syödä niin paljon kuin vain jaksetaan. Ja sit sitä syötiin niin paljon, että melkein oksennettiin. Mutta ne oli niin hyviä että oli pakko vaan jatkaa ja jatkaa!”


Lapsuudesta muistuvat myös kaikkien aikojen parhaat joululahjat, jotka ovat Hallan kohdalla olleet usein urheiluvälineitä. Uusia luistimia, jääkiekkomailaa tai suksia on päässyt testaamaan heti joulupäivänä ja niistä on riittänyt riemua läpi talven. Tänä vuonna Hallan joululahjalistalta löytyy yhä talviurheiluun liittyviä toiveita. Erityisesti hän toivoo lämpimiä lapasia, jotka pitäisivät sormet lämpiminä kovassakin pakkasessa.


“Jos jotain abstraktimpaa ajattelee, niin toivon, että kaikki saisi rauhassa viettää joulua ja että jokaisella olisi ympärillä itselle tärkeitä ihmisiä. Ja että ihmiset olisivat läsnä toisilleen eivätkä vain samassa tilassa ja pahimmillaan kuitenkin hyvin etäisinä toisilleen – katsovat puhelinta tai lukevat jotain. Että ihmisillä olisi aikaa toisilleen.”


Läsnäolo on Hallalle tärkeintä joulussa. Halla toteaa joulun merkitsevän kaikille vähän jotain erilaista, mutta hänelle joulussa olennaisinta on yhdessäolo, rauhoittuminen, lepo ja tauko työnteosta.


Ensi vuoteen Halla lähtee positiivisin ja innokkain mielin ja näkee toivoa koronapandemian keskellä. Hän toivoo, että pandemia laantuu ja saataisiin viimein kuriin ensi vuoden aikana, vaikka toteaakin korona-ajan keston yllättäneen aina negatiivisesti. Halla mainitsee odottavansa innolla myös koulurakennuksen laajennushankkeen etenemistä.


“Se on tosi innostavaa se työ, mitä mä tässä joka päivä olen tehnyt kohta parin vuoden ajan. On tosi hienoa nähdä kun pikkuhiljaa aletaan saada jotain valmistakin aikaiseksi!”


Halla toivoo, että ensi vuonna hänellä olisi omassa elämässään aikaa muuhun kuin työhön. Halla haluaa, että hänelle merkityksellinen yhdessäolo perheen kanssa jatkuu joululta vuoteen 2022. Hän uskoo ehtivänsä harrastaa ja puuhailla enemmän lapsensa kanssa ensi vuonna.


KSYK:n opiskelijolle ja oppilaille Halla toivottaa rauhallista ja antoisaa joulunaikaa. Hän kehottaa kaikkia laittamaan puhelimet ja pelit sivuun ja keskittymään lomasta nauttimiseen.


“Tosi ansaittu joululoma on edessä ja jokainen tietenkin viettää sitä omalla tavallaan eri paikoissa, mutta mä toivon että kaikkien joululomaa yhdistää sellainen asia, että osataan rauhoittua, osataan irtautua niistä normaalin arjen tekemisistä, vietetään aikaa ihmisten kanssa ei pelien ja puhelinten kanssa, vaan ihmisten kanssa. Ja kerätään voimia loman jälkeiseen aikaan ja kevääseen, että jaksetaan sitten taas eteenpäin elämässä.”


****
**Teksti:**
 Ronja Ruohoniemi

**Kuvat:**
 Ronja Ruohoniemi