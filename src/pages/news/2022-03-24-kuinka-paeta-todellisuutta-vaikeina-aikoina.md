---
title: "Kuinka Paeta Todellisuutta Vaikeina Aikoina?"
author: "Albert Heinonen"
date: 2022-03-24 12:55:15 +0000
layout: "../../layouts/NewsLayout.astro"
---

Tilanne maailmalla on ollut hektinen jo pitkän aikaa. Koronapandemia, vuoden 2021 kongressin valtaus, oppivelvollisuuden pidentäminen kahdeksaantoista ikävuoteen, ja monet muut erittäin stressaavat tilanteet ja muutokset ovat olleet arkielämää viimeisen vuoden aikana. Tämän takia todellisuudesta pakeneminen eli eskapismi on tullut erittäin suosituksi. Tässä artikkelissa listataan Huhuulle lähetettyjä ideoita ja tapoja eskapismiin sellaisia hetkiä varten, kun sitä tarvitset. Ideat on myös arvosteltu asteikolla yhdestä kymmeneen.

****
Ensimmäisenä mainittakoon suoratoistopalvelut kuten Disney+ ja Netflix. Sitcomit kuten Superstore (komppaan tätä) ja monet animet mainittiin useasti ja samoin myös monet hyvän mielen elokuvat, kuten Notting Hill ja Kuka sanoo tahdon. 14/10


Myös musiikki oli erittäin suosittu tapa eskapismiin. Musiikkigenrejä ei juurikaan mainittu, mutta itse suosittelisin rauhallista ja hidastempoista musiikkia esimerkiksi lukemisen ohella, tai vaihtoehtoisesti jotain, joka vie kaikki ajatukset niin, että miettii vain sitä kappaletta eikä mitään muuta. 11/10


Pelaaminen, kuten lauta-, video- ja jopa pallopelit mainittiin monessa vastauksessa. Eri leikit ja pelit ovat erittäin hyvä tapa pitää hauskaa, olla yhteydessä läheisiin ja kuluttaa aikaa. Omasta mielestäni pelit kuten Sims 4 ovat todella hyviä eskapismitapoja juuri siksi, että siellä saa tehdä ihmisten elämistä sellaisia kuin itse haluaa. 8/10


Erilaiset kehon ja mielen aktiviteetit, kuten jooga, pilates ja tanssiminen ynnä muut sellaiset ovat asioita, jotka tulivat myös esille monesti. Kun antaa kehon rauhassa lainehtia musiikin mukaan, voi huomata käyttäneensä monia tunteja tanssiin ja muihin kehon harjoituksiin. 9/10


Myös lukeminen on todella hyvä vaihtoehto. Kun ottaa mukavan asennon vaikka kesäpäivänä mökin terassille ja lukee jotakin kivaa kirjaa, aika menee ohi nopeasti, kun sukeltaa mielikuvitusmaailmaan, jossa mitä tahansa voi tapahtua. Kirjalla ei sinänsä ole väliä, kunhan siitä nauttii! Laita vain musiikkia soimaan kuulokkeista ja anna palaa! 10/10


Monia muita asioita myös mainittiin, kuten esimerkiksi itkeminen, salilla käyminen, maalaaminen, eri sosiaaliset mediat, nukkuminen, pyörällä ajo, parkour ja ajattelu, kuinka millään ei ole väliä.


Oikeasti sillä ei ole niin paljoa väliä miten sen teet, kunhan vain teet jotain joka auttaa ja rentouttaa. Muista kuitenkin että todellisuuden kieltäminen ei ole millään tavalla kannattavaa ja voi johtaa ongelmiin. Sekin kannattaa muistaa että ulkopuoliset paineet ovat ulkopuolisia, eikä niillä oikeastaan ole niin paljoa väliä kun välillä voi tuntua. Pitäkää huolta ja olkaa armollisia itsellenne, olette kaikki sen arvoisia. <3

****
Teksti: Albert Heinonen