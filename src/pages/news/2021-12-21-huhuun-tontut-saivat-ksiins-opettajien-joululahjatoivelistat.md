---
title: "Huhuun Tontut Saivat Käsiinsä Opettajien Joululahjatoivelistat…"
author: "Loviisa Pursiainen"
date: 2021-12-21 07:00:30 +0000
layout: "../../layouts/NewsLayout.astro"
---

Kenen joulua piristävät kaksi pähkinää? Kenet saattaa ensi kesänä löytää Ed Sheeranin keikalta? Kenen mielestä sata sikaa on ihan hyödyllinen lahja?

****



Huhuu kyseli opettajien joululahjatoiveita. Saimme kyselyyn 21 vastausta, ja yli 80 prosentilla vastaajista oli jonkinlainen lahjatoive mielessään. Vastauksia läpi käydessämme olimme huvittuneita stereotyyppisistä vastauksista. Osa opettajista halusi pysytellä anonyyminä, mutta vaikka jotkut vastanneista eivät olisi antaneet nimeään, olisi vastauksista pystynyt päättelemään, kuka niiden takana oli.


Voisiko äidinkielenopettajan toivelistalla olla edes muuta kuin kirjoja? Ei ainakaan Jaana Junnosen mielestä. Hän toivoo lahjaksi “kirjoja, kirjoja, kirjoja!”, sillä “maailmassa ei ole mitään hienompaa kuin kirjallisuus”. Jaanan toiveissa on muuan muassa Raven Leilalin romaani Kiilto sekä Deborah Levyn teos Elämisen hinta. Jaana toivoo myös, että kukaan ei vaatisi häneltä mitään kahteen viikkoon.


Jos meiltä kysytään, joululomaan kuuluu rentoutumista, herkuttelua ja peiton alla pysymistä. Vaan ei suinkaan Jaakko Linkoheimon mielestä. Joululomalla lähdetään nimittäin avantouimaan joululahjoina saatujen avantouintikenkien ja -hanskojen kera. Pysykää varuillanne erikoislajikurssilla olevat, sillä Jaakko on jo kauan vihjaillut avantouinnista lajikokeiluna. Tietääkö joku, miten estää toivelistan saapuminen Korvatunturille?


Joulun alla on hyvä miettiä, voisiko Joulupukilta pyytää avantouinkikenkien sijasta jotakin tarpeellista. Pukki ei valitettavasti osaa korjata vanhoja tavaroita, mutta voi toimittaa uuden rikki menneen tilalle. Richard Cousins on niin sanotusti blastannut musiikkia niin ahkerasti, että hänen kuulokkeensa ovat menneet rikki. Sen vuoksi hän toivookin joululahjaksi uutta paria. Salanimen takana pysytelleestä mystisestä Mrs. X:stä voimme hänen vastauksensa perusteella päätellä, että hän on kävelyn ystävä. Mrs. X nimittäin toivoo sandaaleja, sillä hänen entiset sandaalinsa hajosivat. “J” puolestaan toivoo lahjaksi jotakin kalastukseen liittyvää, sillä “kalastus on harrastusten ykkönen, kaikkihan sen tietää”. “J” tarkentaa vastaustaan sanoin “hauki on kala”.


Joulu ei ole joulu ilman suklaata. Tämän voi allekirjoittaa ainakin Annu Huovinen, jolle joulu ei tule ilman Toffifeeta. Hänen perheessään on tapana antaa kaikille paketti toffeentäyteistä herkkua. Annulla on hyvin ehdoton ohjeistus Toffifeiden syöntiin: “Toffifeet kuuluu syödä kuorimalla ensin toffeekerros pois ja syömällä sen ensin. Sen jälkeen loppuosasta kuuluu ottaa haukkuja niin, että joka haukkuun tulee pala pähkinää.” Annun joulua piristävät virheversiot, joissa pähkinöitä on kaksi. Toinen itsensä ilmiantanut herkkusuu on Michael McDonald. Hänen toivelistaltaan löytyy “GIANT Reece's Cups”. Michael perustelee toivettaan sanoin ja emojein “Because they are the best thing ever. Chocolate + peanut butter = life ” ja “It was always meant to be ”. Vaikka Michaelin tapa kommentoida lempiherkkuaan antaa kuvan, että hän olisi hyvinkin omistautunut Reese’s-fani, teki hän yhden virheen. Uskottavuutta laskee Michaelin tekemä silmiinpistävä kirjoitusvirhe: herkun nimessä ei ole c-kirjainta, vaan s.


Usein kuusen alta löytyvät pehmeät paketit ovat iloinen yllätys. Tätä ne ovat esimerkiksi Satu Nevalaiselle, joka toivoo kuusensa alle yöpaitaa. Toive toistuu joka vuosi, sillä jouluyönä on päästävä nukkumaan uudessa yökkärissä. Toinen pehmeistä paketeista ilahtuva on Sanni Taskinen. Hän nimittäin haaveilee merinovillaisesta huivista. Sanni ilahtuisi myös kirjoista, sillä lukeminen on hänelle rakas harrastus, mutta kirjoja ei välttämättä raaski ostaa itse. Mieluisia kirjoja Sannille olisivat mm. Pirkko Saision romaani Passio ja Meri Valkaman romaani Sinun, Margot.


Neljä vastanneista opettajista ei toivonut lahjaksi mitään. Sirpa Hildén mielestä lahjojen antaminen on mukavampaa kuin niiden vastaanottaminen. Hän myös harmittelee joulun muuttumista liian kaupalliseksi ja kyseenalaistaa, kuinka nopeasti ilmastonmuutos unohdetaan jouluostoksia tehdessä. Linda Eklöf kokee, että hänellä on jo kaikkea. Hänellä on kumppaninsa kanssa tapana antaa toisilleen tarpeellisia lahjoja pitkin vuotta. Jouluna kuusen alta löytyy kuitenkin kaikille jotakin.


Aineettomat joululahjat ovat yhä suositumpia. Pia Skyttä on alkanut suosimaan lahjoja, joita antamalla voi auttaa vähempiosaisia ja osallistua helposti hyväntekeväisyyteen. Pia mainitsee hyvänä esimerkkinä Kirkon Ulkomaanavun organisoiman “Toisenlainen Lahja” -kampanjan. Pia kertoo oppineensa iän myötä, ettei materia tuo onnellisuutta. Sitä vastoin hänet tekee onnelliseksi muiden auttaminen. Myös Pian lasten joulupaketeista saattaa paljastua sata sikaa tai saippuaa koko kylälle, sillä hän vakuuttaa, etteivät hekään tarvitse mitään.


![](https://static.wixstatic.com/media/abd5f5_4f90962ad3dd43ab8813bf87c09eb1d7~mv2.png/v1/fit/w_1000,h_1000,al_c,q_80/file.png)Nimetön X toivoo lahjaksi lahjakortteja palveluihin, esimerkiksi hieronta- tai kampaamolahjakorttia. Hän yhtyy mielipiteeseen tavaran ja krääsän liiallisuudesta ja suosittelee sen sijaan hyödyllisten palveluiden ostamista lahjaksi. Kalevi Kurronen on X:n kanssa samoilla linjoilla. Hän toivoo lahjaksi akupunktiota. Toivettaan hän perustelee lyhyesti ja ytimekkäästi sanoin “Health and Wellbeing”.


Leena Oittila toivoo lahjaksi käsinkirjoitettua kirjettä puolisoltaan ja lapsiltaan laulu- tai soittotuokiota. Lassi Larjo harmittelee pandemian aiheuttamaa kulttuurin vähäistä kuluttamista. Hän haaveilee, että paketista löytyisi konserttilippu. Ensi vuonna järjestetään ainakin kolme konserttia, joita Lassi haluaisi päästä todistamaan paikan päälle. Hän ei kuitenkaan paljasta, kenen konsertteihin janoaa pääsyä. Voisikohan kyseessä olla ensi vuonna Suomeen saapuvat Dua Lipa, Justin Bieber ja Ed Sheeran?


![](https://static.wixstatic.com/media/abd5f5_616cbe162ab34c16a858a3169cdbe9a3~mv2.png/v1/fit/w_992,h_1000,al_c,q_80/file.png)Joulun hittituote vaikuttaa olevan koronan loppuminen, sillä se mainittiin monessa vastauksessa. Marko Paasonen toivoo hartaasti koronavapaata elämää, tapahtuisi tämä sitten rokotteiden tai jonkin muun avulla. Erityisesti Markoa ilahduttaisi ihmisten ilmeiden näkeminen. Hän toivoo pitkän epävarmuuden jälkeen ilon palaamista ihmisille, elämän irtiottoja ja matkoille pääsyä. Kaipaakohan Marko Ruotsin risteilylle? Hän yhtyy myös muiden viestiin turhasta krääsästä ja ylikulutuksesta ja kehottaa meitä kaikkia katsomaan nurkkiimme ja pohtimaan tavaran määrää. Aineettomat lahjat, kuten akupunktio tai sata sikaa eivät kerää pölyä nurkissa. Myös Riitta Kaiston suurin toive on korona-ajan päättyminen. Hän toivoo meidän jokaisen arkeen iloa, valoa sekä yhdessätekemisen mieltä. Myös muut opettajat toivottavat hyvää joulua sekä kaikkea hyvää uudelle vuodelle.

****
**Teksti:**
 Loviisa Pursiainen ja Enni Katara

**Kuvat:**
 Loviisa Pursiainen ja Enni Katara